《龟虽寿》 曹操
神龟虽寿，犹有竟时。螣蛇乘雾，终为土灰。老骥伏枥，志在千里；
烈士暮年，壮心不已。盈缩之期，不但在天；养怡之福，可得永年。
幸甚至哉，歌以咏志。
《过故人庄》 孟浩然
故人具鸡黍，邀我至田家。绿树村边合，青山郭外斜。
开轩面场圃，把酒话桑麻。待到重阳日，还来就菊花。
《题破山寺后禅院》 常建
清晨入古寺，初日照高林。曲径通幽处，禅房花木深。
山光悦鸟性，潭影空人心。万籁此都寂，但余钟磬音。
《闻王昌龄左迁龙标遥有此寄》 李白
杨花落尽子规啼，闻道龙标过五溪。我寄愁心与明月，随君直到夜郎西。
《夜雨寄北》李商隐
君问归期未有期，巴山夜雨涨秋池。何当共剪西窗烛，却话巴山夜雨时。
《泊秦淮》杜牧
烟笼寒水月笼沙，夜泊秦淮近酒家。商女不知亡国恨，隔江犹唱后庭花。
《浣溪沙》晏殊
一曲新词酒一杯，去年天气旧亭台。夕阳西下几时回？
无可奈何花落去，似曾相识燕归来。小园香径独徘徊。
《过松源晨炊漆公店》杨万里
莫言下岭便无难，赚得行人空喜欢。正入万山圈子里，一山放过一山拦。
《如梦令》李清照
常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。
《观书有感》朱熹
半亩方塘一鉴开，天光云影共徘徊。问渠那得清如许，为有源头活水来。
